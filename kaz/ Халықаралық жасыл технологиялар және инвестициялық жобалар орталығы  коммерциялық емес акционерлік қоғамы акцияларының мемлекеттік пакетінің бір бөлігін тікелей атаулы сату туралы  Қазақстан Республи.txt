"Мемлекеттік мүлік туралы" Қазақстан Республикасы Заңының 19-бабы 1-тармағының 9) тармақшасына , 169-бабының 1-тармағына , "Сыйға тарту шарты бойынша мемлекеттің мүлік құқығына ие болу қағидасын бекіту туралы" Қазақстан Республикасы Үкіметінің 2011 жылғы 28 қыркүйектегі № 1103 қаулысына сәйкес Қазақстан Республикасының Үкіметі ҚАУЛЫ ЕТЕДІ:

1. "Халықаралық жасыл технологиялар және инвестициялық жобалар орталығы" коммерциялық емес акционерлік қоғамы акцияларының мемлекеттік пакетінің бір бөлігін тікелей атаулы сату туралы" Қазақстан Республикасы Үкіметінің 2018 жылғы 4 желтоқсандағы № 801 қаулысына мынадай өзгеріс енгізілсін:

2-тармақтың 7) тармақшасы мынадай редакцияда жазылсын:

"7) 2022 жылғы маусымға дейін жекешелендіру объектісіне қатысты мәмілелер жасасуды шектеу (қайта сату, кепіл, басқаруға беру және басқалар) және (немесе) белгілі бір іс-әрекеттерге тыйым салу жөніндегі міндеттемелер белгіленсін.".

2. "Қазақстанның экологиялық ұйымдарының қауымдастығы" заңды тұлғалар бірлестігінің "Халықаралық жасыл технологиялар және инвестициялық жобалар орталығы" коммерциялық емес акционерлік қоғамы (бұдан әрі – қоғам) акцияларының жалпы пакетінің 50 (елу) пайызын + 1 акциясын сыйға тарту шарты бойынша республикалық меншікке беру туралы ұсынысы қабылдансын.

3. Қазақстан Республикасы Қаржы министрлігінің Мемлекеттік мүлік және жекешелендіру комитеті Қазақстан Республикасының заңнамасында белгіленген тәртіппен:

1) Қазақстан Республикасының Экология, геология және табиғи ресурстар министрлігімен бірлесіп, осы қаулының 2-тармағынан туындайтын шараларды қабылдасын;

2) қоғам акцияларының жалпы пакетінің 50 (елу) пайызын + 1 акциясын иелену және пайдалану құқықтарын Қазақстан Республикасының Экология, геология және табиғи ресурстар министрлігіне беруді қамтамасыз етсін;

3) осы қаулыдан туындайтын өзге де шаралардың қабылдануын қамтамасыз етсін.

3. Осы қаулы қол қойылған күнінен бастап қолданысқа енгізіледі.


Қазақстан РеспубликасыныңПремьер-Министрі	|	Ә. Смайылов


