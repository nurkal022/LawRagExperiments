
Қазақстан Республикасының 2001 жылғы 23 қаңтардағы «Қазақстан Республикасындағы жергілікті мемлекеттік басқару және өзін-өзі басқару туралы» Заңы 27-бабының 2-тармағына , Қазақстан Республикасының 2006 жылғы 7 шілдедегі «Ерекше қорғалатын табиғи аумақтар туралы» Заңы 10-бабы 2-тармағының 11) тармақшасына, 18-бабының 2-тармағына сәйкес Оңтүстік Қазақстан облысының әкімдігі ҚАУЛЫ ЕТЕДІ: 1. «Оңтүстік Қазақстан облысының табиғи ресурстар және табиғат пайдалануды реттеу басқармасының «Сырдария-Түркістан мемлекеттік өңірлік табиғи паркі» коммуналдық мемлекеттік мекемесінің жерінің айналасынан қорғау аймағын, қорғау аймағының мөлшері, шекарасы ені екі шақырымнан жалпы ауданы 263092,5 гектарда жерінде белгіленсін. 2. «Оңтүстік Қазақстан облысының табиғи ресурстар және табиғат пайдалануды реттеу басқармасының «Сырдария-Түркістан мемлекеттік өңірлік табиғи паркі» коммуналдық мемлекеттік мекемесінің қорғау аймағында табиғат пайдаланудың режим түрлері және тәртібі осы қаулыға қосымшаға сәйкес белгіленсін. 3. «Оңтүстік Қазақстан облысының әкімінің аппараты» мемлекеттік мекемесі Қазақстан Республикасының заңнамалық актілерінде белгіленген тәртіпте: 1) осы қаулыны Оңтүстік Қазақстан облысының аумағында таратылатын мерзімді баспа басылымдарында және «Әділет» ақпараттық-құқықтық жүйесінде ресми жариялануын; 2) осы қаулыны Оңтүстік Қазақстан облысы әкімдігінің интернет-ресурсына орналастыруын қамтамасыз етсін. 4. Осы қаулы оның алғашқы ресми жарияланған күнінен кейін күнтізбелік он күн өткен соң қолданысқа енгізіледі. 5. Осы қаулының орындалуын бақылау облыс әкімінің орынбасары Е.Ә.Садырға жүктелсін.

Облыс әкімі                                А.Мырзахметов

Б.Оспанов Б.Жылқышиев Е.Айтаханов С.Қаныбеков Е.Садыр С.Тұяқбаев А.Абдуллаев Р.Исаева

Оңтүстік Қазақстан облысы әкімдігінің 2015 жылғы «01» сәуірдегі № 82 қаулысына қосымша

«Оңтүстік Қазақстан облысының табиғи ресурстар және табиғат пайдалануды реттеу басқармасының «Сырдария-Түркістан мемлекеттік өңірлік табиғи паркі» коммуналдық мемлекеттік мекемесінің қорғау аймағында табиғат пайдаланудың режим түрлері және тәртібі

1. «Оңтүстік Қазақстан облысы табиғи ресурстар және табиғат пайдалануды реттеу басқармасының «Сырдария-Түркістан мемлекеттік өңірлік табиғи паркі» коммуналдық мемлекеттік мекемесінің (бұдан әрі - Өңірлік парк) қорғау аймағында экологиялық жүйелері мен оларда орналасқан мемлекеттік табиғи-қорық обьектілерінің жай-күйіне және оларды қалпына келтіруге теріс әсер ететін қызметке жол берілмейді: 1) жаңа елдi мекендер құруға және бар елдi мекендердi кеңейтуге; 2) экологиялық жүйелерiне зиянды әсер ететiн объектiлердi орналастыруға, жобалауға, салуға және пайдалануға, жаңа технологиялар енгiзуге; 3) өсiмдiктер мен жануарлар дүниесi үшiн зәрлi улы химикаттар, тыңайтқыштар мен гербицидтер қолданылатын ауыл шаруашылығы мен орман шаруашылығының интенсивтi нысандарын енгiзуге; 4) атмосфераға және ашық су көздерi мен рельефке ластаушы заттар шығаруға және сарқынды суларды төгуге, қалдықтарды орналастыруға; 5) пайдалы қазбалар өндiруге; 6) радиоактивтi материалдар мен өнеркәсiп қалдықтарын көмуге; 7) өңірлік парктің экологиялық жүйелерiнiң гидрологиялық режимiн өзгертетiн қызметке (бөгеттер, дамбалар, гидротехникалық құрылыстар және табиғи су ағынын тоқтатуға немесе азайтуға әкеп соғатын басқа да объектiлер салуға); 8) жабайы жануарлар мен жабайы өсiмдiктердiң бөтен түрлерiн жерсiндiруге; 9) өңірлік парктің экологиялық жүйелерiне зиянды әсер ететiн басқа да қызметтерге. 2. Өңірлік парктің қорғау аймағында әртүрлі шаруашылық қызметтерге жол беріледі: 1) орман шаруашылығы қызметi; 2) мал жайылымы және шөп шабуды қоса алғанда, дәстүрлi жер пайдалану, сондай-ақ биологиялық саналуандықты ұзақ мерзiмдi сақтау мен оның берiктiгiн қамтамасыз ету шеңберiндегi өзге де қызмет; 3) туристiк және рекреациялық қызмет; 4) минералды суларды, жер астының жылы суларын және климаттық ресурстарды пайдалану; 5) кәсiпшілік және әуесқойлық (спорттық) балық аулау; 6) орман және дала өрттерiн сөндiру жөнiнде жердегi және авиациялық жұмыстарды жүргiзу; 7) бүлiнген жерлердi рекультивациялау; 8) орман және өзге де өсiмдiк қауымдастықтарын қалпына келтiру; 9) жабайы жануарлардың мекендеу ортасы мен санын қалпына келтiру; 10) жер учаскелерiн туристер болатын жерлердi жайластыру, өсiмдiктер мен жануарлардың эндемикалық, сирек кездесетiн және құрып бара жатқан түрлерiн жасанды жолмен көбейту, өсiру, өндiру үшiн питомниктер салу, өңірлік парк қызметкерлерiнiң тұруы үшiн қызметтiк үй-жайлар (кордондар) салу, оларға қызмет бабындағы жер үлестерiн беру үшiн пайдалану. 3. Өңірлік парктің қорғау аймағында 2-тармақта көрсетілген қызмет түрлерiн жүзеге асыру кезiнде өсiмдiктер мен жануарлар дүниесi объектiлерiнiң мекендеу ортасын және көбею жағдайларын сақтау жөнiндегi iс-шараларды жүзеге асыруға. Жабайы жануарлардың қоныс аудару жолдары мен шоғырлану орындарына, ерекше құнды учаскелердің, сондай-ақ мемлекеттiк табиғи қорық қорының өзге объектiлерiне қол сұғылмауын қамтамасыз етiлу тиiс.

