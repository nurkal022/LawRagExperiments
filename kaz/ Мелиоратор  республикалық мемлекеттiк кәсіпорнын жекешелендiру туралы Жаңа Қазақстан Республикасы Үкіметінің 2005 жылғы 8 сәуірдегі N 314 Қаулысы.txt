
"Жекешелендiру туралы" Қазақстан Республикасының 1995 жылғы 23 желтоқсандағы Заңына және "Мемлекеттік мүлiктi басқарудың және жекешелендiрудiң тиiмділiгiн арттырудың 2003 - 2005 жылдарға арналған салалық бағдарламасын бекiту туралы" Қазақстан Республикасы Үкiметiнiң 2003 жылғы 3 ақпандағы N 118 қаулысына сәйкес Қазақстан Республикасының Үкiметi ҚАУЛЫ ЕТЕДI:

1. Қазақстан Республикасы Ауыл шаруашылығы министрлiгiнiң "Мелиоратор" республикалық мемлекеттік кәсiпорнын (бұдан әрi - Кәсiпорын) мүлiктiк кешен ретiнде жекешелендiру туралы ұсынысы қабылдансын.

2. Қазақстан Республикасы Қаржы министрлiгiнiң Мемлекеттік мүлiк және жекешелендiру комитетi қызмет бейiнiнiң сақталуын негiзгi шарт етiп анықтай отырып, Кәсiпорынды тендерде мүлiктік кешен ретiнде сатуды жүзеге асырсын.

3. Қазақстан Республикасы Үкiметiнiң кейбiр шешiмдерiне мынадай өзгерiстер енгiзілсiн: 1) "Акциялардың мемлекеттiк пакеттерiне мемлекеттiк меншiктің түрлерi және ұйымдарға қатысудың мемлекеттік үлестерi туралы" Қазақстан Республикасы Үкiметiнiң 1999 жылғы 12 сәуiрдегi N 405 қаулысында Қазақстан Республикасының ПҮКЖ-ы, 1999 ж., N 13, 124-құжат): көрсетілген қаулымен бекiтiлген Акцияларының мемлекеттiк пакеттерi мен үлестерi республикалық меншiкке жатқызылған акционерлiк қоғамдар мен шаруашылық серiктестiктердiң тiзбесiнде: "Павлодар облысы" деген бөлiмдегi реттік нөмiрi 265-9-жол алынып тасталсын; 2) "Республикалық меншiктегi ұйымдар акцияларының мемлекеттiк пакеттерi мен мемлекеттiк үлестерiне иелiк ету және пайдалану жөнiндегi құқықтарды беру туралы" Қазақстан Республикасы Үкiметiнiң 1999 жылғы 27 мамырдағы N 659 қаулысында : көрсетілген қаулыға қосымшада: "Қазақстан Республикасы Ауыл шаруашылығы министрлiгiне" деген бөлiмде реттік нөмiрi 205-5-жол алынып тасталсын.

4. "Мелиоратор" республикалық мемлекеттiк кәсiпорнын қайта ұйымдастыру туралы" Қазақстан Республикасы Үкiметiнiң 2002 жылғы 28 желтоқсандағы N 1395 қаулысының күшi жойылды деп танылсын.

5. Осы қаулы қол қойылған күнiнен бастап қолданысқа енгiзiледi.

Қазақстан Республикасының Премьер-Министрі

