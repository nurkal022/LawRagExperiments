
Қазақстан Республикасының экономикасы үшiн маңызды стратегиялық мәнi бар Батыс Қазақстан облысының "Орал "Металлист" зауыты" ашық акционерлік қоғамының банкрот деп танылуына байланысты, сондай-ақ "Банкроттық туралы" Қазақстан Республикасының 1997 жылғы 21 қаңтардағы Заңы 2-бабының 4-тармағына сәйкес Қазақстан Республикасының Үкiметi ҚАУЛЫ ЕТЕДI:

1. "Орал "Металлист" зауыты" ашық акционерлік қоғамының (бұдан әрі - Қоғам) конкурстық массасын сатудың мыналарды көздейтiн ерекше шарттары мен тәртiбi белгiленсiн: 1) конкурстық массаны екi лотпен сату: бiрiншi лот - Қоғам өндiрiсiнiң бiрыңғай технологиялық циклын қамтамасыз ететiн мүлiк (негiзгi құралдар, материалдар, өндiрiстiк-техникалық құжаттама және басқалары); екiнші лот - арнайы мақсаттағы бұйымдар, оларға арналған арнаулы жинақтаушы және шығыс материалдары; 2) ең төменгі бағасын белгiлеу: бiрiншi лот - бірiнші және екінші кезектегі кредиторлар талаптарының, сондай-ақ әкiмшiлiк шығыстардың сомасынан төмен емес; екiнші лот - үшiнші кезектегi кредиторлар талаптарының сомасынан төмен емес.

2. Бiрiншi лотты сатып алушыларға мынадай қосымша талаптар белгiленсiн: 1) сатып алушының 2004 жылғы 9 қаңтардағы Қазақстан Республикасының Үкiметi мен Ресей Федерациясының Үкiметi арасындағы Әскери мақсаттағы өнiмдерді өндiруге қатысатын кәсiпорындар мен ұйымдардың мамандануын сақтау туралы келiсiмге сәйкес Қоғамның мамандануын сақтау жөнiнде мiндеттеме қабылдауы; 2) Қазақстан Республикасының қолданыстағы заңнамасына сәйкес жұмылдыру тапсырысының орындалуын қамтамасыз етуі; 3) сатып алушының заңнамада белгiленген тәртiппен, егер олар басқа салаларда пайдаланылмаса, қару-жарақты және оның оқ-дәрiлерiн, әскери техниканы, қосалқы бөлшектердi, жинақтаушы элементтер мен оның аспаптарын, сондай-ақ монтаждауды, реттеудi, пайдалануды, сақтауды, жөндеу мен сервистiк қызмет көрсетудi қоса алғанда, шығару оларды өндiруге арналған арнайы материалдар мен жабдықтарды әзiрлеу, шығару, жөндеу және сату саласындағы лицензиялар алу жөнiнде мiндеттемелер қабылдауы; 4) Қазақстан Республикасының ұлттық қауiпсiздiк және мемлекеттік құпиялар туралы заңнамасының орындалуын қамтамасыз ету жөнiндегi мiндеттемелер қабылдауы; 5) сатып алушыда Батыс Қазақстан облысы әкiмдiгiмен келiсiлген мұнай-газ кешенiнiң мұқтаждары үшiн бұйымдар номенклатурасын игеру жөнiнде инвестициялық бағдарламасының болуы; 6) сатып алушының Қоғам қызметкерлерiнiң саны кемiнде 200 адамын жұмыспен қамтамасыз етуi.

3. Осы қаулының орындалуын бақылау Қазақстан Республикасы Премьер-Министрiнiң орынбасары С.М. Мыңбаевқа жүктелсiн.

4. Осы қаулы қол қойылған күнiнен бастап күшiне енедi.

Қазақстан Республикасының Премьер-Министрі

