
"Даму" кәсіпкерлікті дамыту қоры" акционерлік қоғамы іске асыратын "Азия Даму Банкінің қаражаты есебінен екінші деңгейдегі банктер арқылы шағын және орта бизнес субъектілерін қаржыландыру" жобасын тиімді қаржыландыруды ұйымдастыру мақсатында Қазақстан Республикасының Үкіметі Қ АУЛЫ ЕТЕДІ : 1. Қазақстан Республикасы Қаржы министрлігі Қазақстан Республикасының заңнамасында белгіленген тәртіппен: 1) "Даму" кәсіпкерлікті дамыту қоры" акционерлік қоғамымен (бұдан әрі – "Даму" КДҚ" АҚ) және "Қазақстанның Даму Банкі" акционерлік қоғамымен мемлекеттік кепілдік беру туралы келісім жасасын; 2) "2011 – 2013 жылдарға арналған республикалық бюджет туралы" Қазақстан Республикасының 2010 жылғы 29 қарашадағы Заңымен бекітілген мемлекеттік кепілдіктер беру лимиті шегінде Азия Даму Банкіне (бұдан әрі – Банк) 22200000000 (жиырма екі миллиард екі жүз миллион) теңге мөлшерінде тартылатын қарыз бойынша "Даму" КДҚ" АҚ-ның міндеттемелерін қамтамасыз ету ретінде Қазақстан Республикасының мемлекеттік кепілдігі берілсін. 2. "Самұрық-Қазына" ұлттық әл-ауқат қоры" акционерлiк қоғамына Қазақстан Республикасының заңнамасында белгiленген тәртiппен "Даму" КДҚ" АҚ-ның мемлекеттiк кепiлдiк алуға үмiткер тұлғаларға қойылатын талаптарды орындауын қамтамасыз ету ұсынылсын. 3. Осы қаулы қол қойылған күнінен бастап қолданысқа енгізіледі.

Қазақстан Республикасының Премьер-Министрі                              К.Мәсімов

