Қазақстан Республикасының Үкіметі ҚАУЛЫ ЕТЕДІ:

1. "Кәсіпкерлік субъектілерінің тізілімін жүргізу және пайдалану қағидаларын бекіту туралы" Қазақстан Республикасы Үкіметінің 2015 жылғы 28 желтоқсандағы № 1091 қаулысына мынадай өзгерістер енгізілсін:

3-тармақ мынадай редакцияда жазылсын:

"3. Кәсіпкерлік субъектілерінің санатын айқындау Кодекстің 24-бабында көрсетілген өлшемшарттарға және олардың шекті мәндеріне, сондай-ақ кәсіпкерлік жөніндегі уәкілетті орган бекітетін Кәсіпкерлік субъектілері жұмыскерлерінің жылдық орташа санын және жылдық орташа кірісін есептеу қағидаларына сәйкес жүзеге асырылады.";

5-тармақтың 2) тармақшасы мынадай редакцияда жазылсын:

"2) ақпараттандыру саласындағы уәкілетті мемлекеттік орган қызметтің мынадай түрлері бойынша лицензиялар туралы ақпарат алу үшін рұқсаттар мен хабарламалардың мемлекеттік электрондық тізілімінің жұмыс істеуін қамтамасыз етеді:

есірткі, психотроптық заттар мен прекурсорлардың айналымына байланысты қызмет;

акцизделетін өнімді өндіру және (немесе) көтерме саудада өткізу;

астық қабылдау пункттерінде астық сақтау жөніндегі қызмет;

лотереялар өткізу;

ойын бизнесі саласындағы қызмет;

радиоактивті материалдардың айналымына байланысты қызмет;

банк қызметі (не банк операцияларының жекелеген түрлері) және сақтандыру нарығындағы қызмет (сақтандыру агентінің қызметінен басқа);

аудиторлық қызмет;

бағалы қағаздар нарығындағы кәсіби қызмет;

кредиттік бюролардың қызметі;

күзет қызметі;

азаматтық, қызметтік қару мен оның патрондарының айналымына байланысты қызмет;

I кіші түрдегі цифрлық майнинг жөніндегі қызмет;";

17-тармақтың 2) тармақшасы мынадай редакцияда жазылсын:

"2) дара кәсіпкерлер туралы:

ЖСН;

дара кәсіпкердің тегі, аты және әкесінің аты (бар болса) және (немесе) атауы;

бірлескен кәсіпкерлік мәртебесінің болуы немесе болмауы;

санаты (ірі, орта, шағын, оның ішінде микрокәсіпкерлік);

осы Қағидалардың 5-тармағының 2) тармақшасына сәйкес қызмет түрі.";

18-тармақ мынадай редакцияда жазылсын:

"18. Тізілімде кәсіпкерлік субъектілерін іздеу:

1) БСН немесе ЖСН;

2) заңды тұлғаның атауы және ұйымдық-құқықтық нысаны;

3) дара кәсіпкердің тегі, аты және әкесінің аты (бар болса) және (немесе) атауы бойынша жүзеге асырылады.".

2. Осы қаулы алғашқы ресми жарияланған күнінен кейін күнтізбелік он күн өткен соң қолданысқа енгізіледі.


Қазақстан РеспубликасыныңПремьер-Министрі	|	Ә. Смайылов


