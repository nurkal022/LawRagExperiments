БҰЙЫРАМЫН:

1. "Мүгедектігі бар және мекемелерде жазасын өтеп жүрген және күзетпен қамауда отырған сотталғандарға техникалық көмекші (компенсаторлық) құралдар мен арнайы жүріп-тұру құралдарын ұсыну қағидаларын бекіту туралы" Қазақстан Республикасы Ішкі істер министрінің 2015 жылғы 28 желтоқсандағы № 1088 бұйрығына (Нормативтік құқықтық актілерді мемлекеттік тіркеу тізілімінде № 13238 тіркелген, "Әділет" ақпараттық-құқықтық жүйесінде 2016 жылғы 5 наурызда жарияланған) мынадай өзгерістер енгізілсін:

кіріспесі мынадай редакцияда жазылсын:

"2014 жылғы 5 шілдедегі Қазақстан Республикасы Қылмыстық-атқару кодексінің 16-бабына сәйкес, БҰЙЫРАМЫН:";

көрсетілген бұйрықпен бекітілген Мүгедектігі бар және мекемелерде жазасын өтеп жүрген және күзетпен қамауда отырған сотталғандарға техникалық көмекші (компенсаторлық) құралдар мен арнайы жүріп-тұру құралдарын ұсыну қағидаларында :

1-тараудың тақырыбы мынадай редакцияда жазылсын:

"1-тарау. Жалпы ережелер";

2-тараудың тақырыбы мынадай редакцияда жазылсын;

"2-тарау. Техникалық көмекші (компенсаторлық) құралдар мен арнайы жүріп-тұру құралдарын ұсыну тәртібі";

6-тармақ мынадай редакцияда жазылсын:

"6. ҚАЖ мекемесінің әкімшілігі сотталғанның ағза функцияларының тұрақты бұзылуын анықтаған кезде ҚАЖ мекемесі орналасқан жері бойынша Қазақстан Республикасы Еңбек және халықты әлеуметтік қорғау министрлігінің Еңбек, әлеуметтік қорғау және көші-қон комитетінің аумақтық бөліністеріне (бұдан әрі – аумақтық бөліністер) "Медициналық-әлеуметтік сараптама жүргізу қағидаларын бекіту туралы" Қазақстан Республикасы Денсаулық сақтау және әлеуметтік даму министрінің 2015 жылғы 30 қаңтардағы № 44 бұйрығымен бекітілген Медициналық әлеуметтік сараптаманы өткізу қағидаларына сәйкес (Нормативтік құқықтық актілерді мемлекеттік тіркеу тізілімінде № 10589 тіркелген) куәландыратын адамға құжаттарын әзірлейді және ұсынады.";

11-тармақ мынадай редакцияда жазылсын:

"11. Мүгедектігі бар сотталғандарды техникалық көмекші (компенсаторлық) құралдар мен арнайы жүріп-тұру құралдарымен қамтамасыз ету Қазақстан Республикасы Үкіметінің 2005 жылғы 20 шілдедегі № 754 қаулысымен бекітілген Мүгедектерге берілетін техникалық көмекші (компенсаторлық) құралдар мен арнайы жүріп-тұру құралдар тізбесіне , "Мүгедектердi оңалтудың кейбiр мәселелерi туралы" Қазақстан Республикасы Денсаулық сақтау және әлеуметтік даму министрінің 2015 жылғы 22 қаңтардағы № 26 бұйрығымен бекітілген Мүгедектердi протездік-ортопедиялық көмекпен және техникалық көмекшi (компенсаторлық) құралдармен қамтамасыз ету қағидаларына және мүгедектерді арнайы жүріп-тұру құралдармен қамтамасыз ету қағидаларына (Нормативтік құқықтық актілерді мемлекеттік тіркеу тізілімінде № 10370 тіркелген) (бұдан әрі – № 26 Бұйрық) сәйкес жүргізіледі.

Мүгедектігі бар сотталғандар "Қылмыстық-атқару жүйесі мекемелерінің iшкi тәртiптеме қағидаларын бекіту туралы" Қазақстан Республикасы Ішкі істер министрінің 2014 жылғы 17 қарашадағы № 819 бұйрығымен бекітілген Мекемелердің iшкi тәртiптеме қағидаларымен (Нормативтік құқықтық актілерді мемлекеттік тіркеу тізілімінде № 9984 тіркелген) қатар осы Қағидаларға 1-қосымшаға сәйкес Мүгедектігі бар және мекемелерде жазасын өтеп жүрген және күзетпен қамауда отырған сотталғандарға ұсынылған және өзімен бірге алып жүруге рұқсат етілген техникалық көмекші (компенсаторлық) құралдар және арнайы жүріп-тұру құралдарының тізбесіне сәйкес техникалық көмекші (компенсаторлық) және арнайы жүріп-тұру құралдарын өзімен бірге алып жүреді.";

14-тармақ мынадай редакцияда жазылсын:

"14. ҚАЖ мекемелерінің мемлекеттік тапсырыс қаражаттары есебінен протездік-ортопедиялық көмекке, сурдотехникалық және тифлотехникалық құралдарға, міндетті гигиеналық заттарға, арнайы жүріп-тұру құралдарына мұқтаж мүгедектігі бар сотталғандардың құжаттары № 26 бұйрықпен бекітілген тізбе бойынша сотталғанның жазасын өтеу орны бойынша республикалық маңызы бар қалалар, астана, облыстық маңызы бар қалалар және ауданның жергілікті атқарушы органдарының халықты әлеуметтік қорғау саласындағы уәкілетті органдарына жолданады.";

18-тармақтың 1-бөлігі мынадай редакцияда жазылсын:

"18. ҚАЖ мекемелері техникалық көмекші (компенсаторлық) құралдар мен арнайы жүріп-тұру құралдарын алған мүгедектігі бар сотталғандардың тізімдерін Ішкі істер министрлігінің Қылмыстық-атқару жүйесі комитетіне жылына екі рет ұсынады (бұдан әрі - ІІМ).";

Осы бұйрықпен бекітілген мүгедектігі бар және мекемелерде жазасын өтеп жүрген және күзетпен қамауда отырған сотталғандарға ұсынылатын және өзімен бірге алып жүруге рұқсат етілген техникалық көмекші (компенсаторлық) құралдар және арнайы жүріп-тұру құралдарының тізбесі , осы бұйрыққа қосымшаға сәйкес жаңа редакцияда жазылсын.

2. Қазақстан Республикасы Ішкі істер министрлігінің Қылмыстық-атқару жүйесі комитеті (Д.Т. Қанатбеков) Қазақстан Республикасы заңнамасында белгіленген тәртіпте:

1) осы бұйрықты Қазақстан Республикасы Әділет министрлігінде мемлекеттік тіркеуді;

2) осы бұйрықты ресми жариялағаннан кейін Қазақстан Республикасы Ішкі істер министрлігінің интернет-ресурсында орналастыруды;

3) осы бұйрықты Қазақстан Республикасы мемлекеттік тіркегеннен кейін он жұмыс күні ішінде Қазақстан Республикасы Ішкі істер министрлігінің Заң департаментіне осы тармақтың 1) және 2) тармақшаларында көзделген іс-шаралардың орындалуы туралы мәліметтерді ұсынуды қамтамасыз етсін.

3. Осы бұйрықтың орындалуын бақылау Қазақстан Республикасы Ішкі істер министрінің жетекшілік ететін орынбасарына және Қазақстан Республикасы Ішкі істер министрлігінің Қылмыстық-атқару жүйесі комитетіне (Д.Т. Қанатбеков) жүктелсін.

4. Осы бұйрық алғашқы ресми жарияланған күнінен кейін күнтізбелік он күн өткеннен соң қолданысқа енгізіледі.


Министр	|	Е. Тургумбаев


"КЕЛІСІЛДІ"

Қазақстан Республикасының

Еңбек және халықты

әлеуметтік қорғау министрлігі


	|	Қазақстан РеспубликасыІшкі істер министрінің2019 жылғы 9 қазандағы№ 873 бұйрығынақосымша
	|	Қазақстан РеспубликасыІшкі істер министрінің2015 жылғы 28 желтоқсандағы№ 1088 бұйрығыменбекітілген

Мүгедектігі бар және мекемелерде жазасын өтеп жүрген және күзетпен қамауда отырған сотталғандарға ұсынылатын және өзімен бірге алып жүруге рұқсат етілген техникалық көмекші (компенсаторлық) құралдар және арнайы жүріп-тұру құралдарының тізбесі
Мекемелерде жазасын өтеп жатқан және қамаудағы мүгедектігі бар сотталғандар мынадай заттар мен бұйымдарды өздерімен бірге алып жүре алады:

1. Протездiк-ортопедиялық құралдар:

1) протездер;

2) аппараттар, туторлар;

3) балдақтар, таяқтар, жетек арбалар;

4) корсеттер, реклинаторлар, басұстағыштар;

5) бандаждар, емдік белбеулер, балалардың профилактикалық шалбаршалары;

6) ортопедиялық аяқкиім және қосымша құрылғылар (кебiстер, супинаторлар);

7) аппараттарға арналған аяқ киім;

8) жейде киюге арналған құрылғы;

9) колготки киюге арналған құрылғы;

10) шұлық киюге арналған құрылғы;

11) түйме тағуға арналған құрылғы (ілмек).

2. Сурдотехникалық құралдар:

1) есту аппараттары;

2) кохлеарлық импланттарға арналған сөйлеу процессорлары;

3) дауыс шығаратын аппарат.

3. Тифлотехникалық құралдар:

1) тифлотаяқтар;

2) Брайль жүйесі бойынша жазу құралы;

3) Брайль жүйесі бойынша жазу грифелi;

4) рельефті-ноқатты қаріппен жазуға арналған қағаз;

5) сөз шығаратын термометр;

6) сөз шығаратын тонометр;

7) тест жолақшалары бар сөз шығаратын глюкометр;

8) брайль қарпін өз бетімен үйренуге болатын сөйлейтін құрал;

9) Брайль бойынша алмалы-салмалы әліппе;

10) көру қабілеті бұзылған мүгедектерге арналған ине сабақтағыштар, тігін инелері.

4. Жүрiп-тұрудың арнайы құралдары:

1) бөлмеде жүріп-тұруға арналған кресло-арбалар;

2) серуендеуге арналған кресло-арбалар.

5. Міндетті гигиеналық құралдар:

1) несеп қабылдағыштар;

2) нәжіс қабылдағыштар;

3) жөргектер;

4) сіңіргіш жаймалар (жаялықтар);

5) катетер;

6) стоманың айналасындағы теріні қорғау және тегістеуге арналған паста-герметик;

7) қорғаныш крем;

8) сіңіргіш ұнтақ (опа);

9) иісті бейтараптандырғыш;

10) теріні тазартқыш;

11) санитарлық құрылғысы бар кресло-орындық.

