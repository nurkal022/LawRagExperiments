
"Құқықтық актілер туралы" 2016 жылғы 6 сәуірдегі Қазақстан Республикасының Заңы 50-бабының 2-тармағына сәйкес БҰЙЫРАМЫН: 1. "Кеме құжаттарының тізбесін, Кеме құжаттарын жүргізу қағидаларын және Кеме құжаттарына қойылатын талаптарды бекіту туралы" Қазақстан Республикасының Инвестициялар және даму министрінің міндетін атқарушының 2015 жылғы 24 ақпандағы № 163 бұйрығына (Нормативтік құқықтық актілерді мемлекеттік тіркеу тізілімінде № 10649 тіркелген, "Әділет" ақпараттық-құқықтық жүйесінде 2015 жылғы 3 шілдеде жарияланған,) мынандай өзгерістер мен толықтырулар енгізілсін: көрсетілген бұйрықпен бекітілген кеме құжаттарының тізбесінде : мынадай мазмұндағы 19 және 20-тармақтармен толықтырылсын: "19. Жүк операцияларының журналы (құйылған зиянды сұйық заттарды тасымалдайтын кемелер үшін). 20. Қалдықтарды жою үшін басқару жоспары (100 тіркелімдік тонна және одан да көп жалпы сыйымдылығы бар әрбір кеме, 15 және одан да көп адам тасымалдауға рұқсат берілетін, әрбір кеме, стационарлық және құбылмалы платформалар)."; көрсетілген бұйрықпен бекітілген Кеме құжаттарын жүргізу ережелерінде : 73 , 74 және 75-тармақшалары мынадай редакцияда жазылсын: "73. Теңiзге, жағадағы қабылдау құрылыстарына немесе басқа кемеге тастауды қоса алғанда, тастаудың немесе аяқталған өртеудiң әрбiр операциясын журналға жазып отыру керек және өртеген немесе лақтырған күнiн көрсете отырып, командалық құрамның жауапты адамы қол қоюы тиiс. Журналдың әрбiр толтырылған бетiне кеменiң капитаны қол қоюы тиiс. 74. Әрбiр өртеу немесе лақтыру туралы жазбада күнi және уақыты, порт немесе кеме атауы (порттық қабылдау құрылыстарына немесе басқа кемеге тастаған кезде) не кеменiң тұрған жерi, қоқыстың санаты және лақтырылған немесе өртелген қоқыстың болжамды мөлшерi қамтылуы тиiс. Журналда жазу үшін қоқыс мынадай санаттарға бөлінеді: 1) А–пластмассалар; 2) В–азық-түлік қалдықтары; 3) С–тұрмыстық қалдықтар; 4) D–аспаздық май; 5) Е–инсинераторлардан алынған күл; 6) F–пайдаланған қалдықтар; 7) G–жүктің қалдығы; 8) Н–жануарлардың өлексесі; 9) I–ұстау құралдары. 75. Журналға әрбiр келесi жағдайларда жазба жүргiзiлуi тиiс: 1) қоқыс теңiзге лақтырылғанда: лақтыру күнi мен уақыты; кеменің орналасқан жері (ендiгi мен бойлығы, лақтырудың басталуы мен аяқталуы орындары туралы жүк қалдықтарын лақтыруына қатысты мәліметтер қосылады); лақтырылған қоқыстың санаты; әрбір санат үшін лақтырылған қоқыстың шамамен алғандағы саны, м 3 ; командалық құрамның, операцияға жауапты тұлғаның қолы; 2) қоқыс жағадағы қабылдау құрылыстарына немесе басқа кемеге лақтырылғанда: лақтыру күнi мен уақыты; порт немесе кеменiң атауы; лақтырылған қоқыстың санаты; әрбір санат үшін лақтырылған қоқыстың шамамен алғандағы саны, м 3 ; командалық құрамның,операцияға жауапты тұлғаның қолы; 3) қоқыс өртелген кезде: жағудың басталуы мен аяқталуының күні және уақыты; жағудың басында және аяқталған кезде кеменің орналасқан жері (ендік және бойлық); жағылған қоқыстың санаты; әрбір санат үшін лақтырылған қоқыстың шамамен алғандағы саны, м 3 ; командалық құрамның, операцияға жауапты тұлғаның қолы; 4) қоқысты лақтыруы немесе теңізде жоғалтудың авариялық немесе басқа ерекше жағдайлары: оқиғаның күнi мен уақыты; порт немесе оқиға болған кезде кеменiң орналасқан жерi (ендiгi, бойлығы және судың тереңдігі, егер белгілі болса); лақтырылған немесе жоғалған қоқыстың санаты; қоқыстың әрбір санатының шамамен алғандағы саны, м 3 ; себебі немесе жоғалуы мен жалпы ескертулер". 82-тармақ мынадай редакцияда жазылсын: "82. Журналда МАРПОЛ 73/78-ге I-қосымшаның 17-қағидасына сәйкес "Машина үй-жайларындағы операциялар" I-бөлімімен көзделген, толтырылуға жататын тармақтар тізбесінде көрсетілген машина үй-жайларындағы операциялар тіркеледi". 91-тармақ мынадай редакцияда жазылсын: "91. Журналда МАРПОЛ 73/78-ге I-қосымшаның 36-қағидасына сәйкес "Жүк/балластық операциялар (мұнай танкерлері үшін)" II-бөлімінде көзделген толтырылуға жататын тармақтар тізбесінде көрсетілген жүк және балластық операциялар тіркеледі". мынадай мазмұндағы 10-тараумен толықтырылсын: "10. Жүк операциялары журналын жүргізу тәртібі: 95. Жүк операциялары журналын жүргізу (бұдан әрі – Журнал) МАРПОЛ 73/78 және Заңға сәйкес жүзеге асырылады. 96. Журнал құйылған зиянды сұйық заттарды тасымалдаумен айналысатын кемелерде жүк және балластық операцияларын тіркейтін кеме құжаты болып табылады. 97. Журналдың титул парағында Журналдың нөмірі, кеменің атауы, тіркелген нөмірі немесе кеменің шақыру дабылы, Халықаралық теңіз ұйымының сәйкестендіру нөмірі, жалпы сыйымдылығы, кеменің тіркелген порты, Журналдың басталған және аяқталған күндері көрсетіледі. 98. Журналда МАРПОЛ 73/78-ге II-қосымшадағы "Құйылған зиянды сұйық заттардың тасымалын жүзеге асыратын кемелерге арналған жүк операциялары журналының нысаны" II-толықтырумен көзделген толтыруы тиіс тармақтардың тізбесінде көрсетілген жүк және балластық операциялар тіркеледі. 99. Журналға жазбаларды енгізген кезде келесі деректер жазылады: 1) 1-бағанда күні қойылады; 2) 2-бағанда операциялық код қойылады; 3) 3-бағанда жоғарыда көрсетілген тізбеге сәйкес тармақтың нөмірі қойылады; 4) 4-бағанда операциялар және операцияға жауапты тұлғаның қолы тіркеледі, бұл ретте осы бағанда операцияның мән-жайлары хронологиялық тәртіпте жазылады. 100. Әрбір аяқталған операцияға кеменің операцияның өткізілуіне жауапты командалық құрамның тұлғасы күнін көрсете отырып, қол қояды. Қолының қасында жақшаның ішінде лауазымы, тегі және аты-жөні көрсетіледі. Журналдың әрбір толтырылған бетіне кеме капитаны қол қояды. 101. Жазбалар Журналға белгіленген операция аяқталғаннан кейін дереу енгізіледі."; 2 және 3-қосымшалар алынып тасталсын; көрсетілген бұйрықпен бекітілген Кеме құжаттарына қойылатын талаптар : 8 және 9-тармақтар мынадай редакцияда жазылсын: "8. Осы бұйрыққа 1-қосымшаға сәйкес кеме құжаттары тізбесінің 11 - 18-тармақтарында көрсетілген куәліктерді (бұдан әрі – куәлік) Кеме қатынасының тіркелімі және Заңға сәйкес танылған шетелдік сыныптау қоғамдары береді. Осы бұйрыққа 1-қосымшаға сәйкес Кеме құжаттары тізбесінің 6, 7, 8, 19, 20-тармақтарында көрсетілген кеме құжаттарының нысандары, беру тәртібі мен куәлікке қойылатын талаптар, сондай-ақ нысандары Қазақстан Республикасы ратификациялаған халықаралық шартармен регламенттеледі. 9. Кеме құжаттары мемлекеттік және орыс және (немесе) ағылшын тілдерінде жасалады.". 2. Қазақстан Республикасы Инвестициялар және даму министрлігінің Көлік комитеті (Ә.А. Асавбаев): 1) Қазақстан Республикасы Әділет министрлігінде заңнамада белгіленген тәртіппен мемлекеттік тіркелуін; 2) осы бұйрықтың көшірмелерін Қазақстан Республикасы Әділет министрлігінде мемлекеттік тіркелген күннен бастап күнтізбелік он күн ішінде қағаз және электрондық түрде мерзімді баспа басылымдарында және "Әділет" ақпараттық-құқықтық жүйесінде ресми жариялауға, сондай-ақ Қазақстан Республикасы нормативтік құқықтық актілерінің эталондық бақылау банкіне жіберілуін; 3) осы бұйрықты Қазақстан Республикасы Инвестициялар және даму министрлігінің интернет-ресурсында орналастырылуын; 4) осы бұйрық Қазақстан Республикасы Әділет министрлігінде мемлекеттік тіркелгеннен кейін он жұмыс күні ішінде Қазақстан Республикасы Инвестициялар және даму министрлігінің Заң департаментіне осы бұйрықтың 2-тармағының 1), 2) және 3) тармақшаларында көзделген іс-шаралардың орындалуы туралы мәліметтердің ұсынылуын қамтамасыз етсін. 3. Осы бұйрықтың орындалуын бақылау жетекшілік ететін Қазақстан Республикасының инвестициялар және даму вице-министріне жүктелсін. 4. Осы бұйрық алғашқы ресми жарияланған күнінен кейін күнтізбелік он күн өткен соң қолданысқа енгізіледі.


Қазақстан Республикасының	|	
Инвестициялар және даму	|	
Министрі	|	Ж. Қасымбек




