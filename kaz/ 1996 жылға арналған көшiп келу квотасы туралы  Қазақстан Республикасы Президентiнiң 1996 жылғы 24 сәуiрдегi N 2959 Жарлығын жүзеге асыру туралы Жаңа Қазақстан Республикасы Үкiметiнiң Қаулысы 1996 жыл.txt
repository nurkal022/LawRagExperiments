
"1996 жылға арналған көшiп келу квотасы туралы" Қазақстан
Республикасы Президентiнiң 1996 жылғы 24 сәуiрдегi N 2959
U962959_ Жарлығын орындау үшiн Қазақстан Республикасының Үкiметi қаулы етедi:

1. Қазақстан Республикасының Еңбек министрлiгi:

тарихи отанына қайтып оралуға тiлек бiлдiрген
босқын-репатрианттарды қоныстандыруды белгiленген квота шегiнде
ұйымдастырсын;

босқын-репатрианттарды қоныстандыруға, жайғастыруға, тұрғын үй
сатып алуға және салуға арналған қаржыда көзделген Жұмыспен қамтуға
жәрдемдесудiң мемлекеттiк қорынан қаражатты уақтылы бөлсiн;

көшiп келушiлер отбасыларының еңбекке жарамды ересек мүшелерiн
олардың бiлiктiлiгi мен мамандығына сәйкес еңбекке орналастыру
жөнiнде, сондай-ақ қажеттi кәсiптерге даярлау және қайта даярлау
жөнiнде шаралар қабылдасын;

Қазақстан Республикасы министрлiктерiнiң, мемлекеттiк
комитеттерi мен жергiлiктi атқарушы органдарының
босқын-репатрианттардың, көшiп-қонуы мен жайғастырылуын ұйымдастыру
жөнiндегi жұмыстарын үйлестiрудi қамтамасыз етсiн.

2. Облыстардың және Алматы қаласының әкiмдерi:

Қазақстан Республикасының Еңбек министрлiгiне бiр ай мерзiм
iшiнде босқын-репатрианттарды жинақы қоныстандыру үшiн аудандардың,
елдi мекендердiң, сондай-ақ меншiк нысанына қарамастан, туыстық және
шаруашылық-өндiрiстiк байланыстары ескерiлiп, олар жұмысқа
орналасатын кәсiпорындардың, ұйымдар мен шаруашылықтардың тiзбесiн
ұсынсын;

аймақтардың әлеуметтiк-экономикалық даму бағдарламаларына
сәйкес босқын-репатрианттарды қабылдау мен жайғастыруды қамтамасыз
етсiн және тұрғын үйлер салу мен шаруашылық қызметi үшiн белгiленген
тәртiппен жер бөлсiн;

босқын-репатрианттар отбасыларын қоныстандыруды, қабылдауды,
жайғастыруды және бейiмделудi ұйымдастыруға Жұмыспен қамтуға
жәрдемдесудiң мемлекеттiк қорынан бөлiнген қаражатты қатаң мақсатты
пайдалануды қамтамасыз етсiн;

босқын-репатрианттар отбасыларына тұрғын үй, отын, электр
энергиясы, коммуналдық және басқа қызмет көрсету төлемдерi жөнiнде
халықтың тиiстi санаттары үшiн көзделген Қазақстан Республикасының
заңдарында белгiленген жеңiлдiктердi қолдансын.

3. Қазақстан Республикасының Сыртқы iстер министрлiгi Еңбек
министрлiгiмен бiрлесiп:

шетел мемлекеттерiнiң тиiстi министрлiктерiмен және
ведомстволарымен тарихи отанына қайтып оралуға тiлек бiлдiрген
отандастардың мүлiктiк және азаматтық құқықтарын қорғау жөнiндегi
мәселелердi пысықтасын;

босқын-репатрианттардың кетуiне және транзиттiк жүруiне тиiстi
елдер арқылы өту кезiнде оларға көмек көрсету жөнiнде тiлек бiлдiре
отырып, мемлекеттер үкiметтерiне дипломатиялық арналар бойынша
өтiнiш жасасын;

еңбек шарттары бойынша және Қазақстан Республикасының
азаматтығын алуға тiлек бiлдiрген, Қазақстанға 1991-1994 жылдары
келген, ұлты қазақ адамдардың Монғолияның азаматтығынан шығуын
жеңiлдету жөнiнде - Монғолияның;

Қазақстан аумағына мүлiктерiн әкету, жекеменшiк малдарын тиеп
әкелу мен айдап әкелу, жекеменшiк және жекешелендiрiлген тұрғын
үйлерiн сату және айырбастау, кеден бақылауынан өту тәртiбi туралы
мәселелердi - Түркменстан мен Өзбекстан Республикасының үкiмет
органдарымен пысықтасын.

4. Қазақстан Республикасының көлiк және коммуникациялар
министрлiгi, "Қазақстан әуе жолы" ұлттық акционерлiк компаниясы
Қазақстан Республикасының Еңбек министрлiгiмен бiрлесiп кететiн
мемлекет аумағынан қоныстану пунктiне дейiн адамдар мен олардың үй
мүлiктерiн тасу тәртiбiн айқындасын.

5. Қазақстан Республикасының Кеден комитетi қажет болған
жағдайда қосымша уақытша кеден постарын ұйымдастырсын.

6. Қазақстан Республикасының Мемлекеттiк шекара күзетi
жөнiндегi мемлекеттiк комитетi қажет болған жағдайда ТМД-ға
кiрмейтiн мемлекеттерден келген босқын-репатрианттарды шекаралық
ресiмдеу үшiн уақытша бақылау-өткiзу пункттерiн ұйымдастырсын.

7. Қазақстан Республикасының Iшкi iстер министрлiгi:

босқын-репатрианттардың Қазақстан аумағы бойынша жүру жолында
және қоныстанған жерлерде жеке бастары мен мүлiктерiнiң
қауiпсiздiгiн;

келген босқын-репатрианттарды дер кезiнде тiркеу мен тұруға
және республика аумағы бойынша орын ауыстыруға арналған құжаттарын
ресiмдеудi;

тұрақты тұруға рұқсат алған, "Қазақстан Республикасының
азаматтығы туралы" Қазақстан Республикасының Заңына сәйкес Қазақстан
Республикасының азаматтығын қабылдауға тiлек бiлдiрген адамдардың
қажеттi құжаттарын ресiмдеудi қамтамасыз етсiн.

8. Қазақстан Республикасының Денсаулық министрлiгi:

республикаға келген босқын-репатрианттарға тегiн медициналық
қызмет көрсетудi ұйымдастырсын;

босқын-репатрианттардың емдеу-профилактикалық көмектi
пайдалану тәртiбiн айқындасын;

тiлек бiлдiрушiлердi санаториялық-курорттық емдеумен республика
азаматтарымен бiрдей негiзде қамтамасыз етсiн.

9. Қазақстан Республикасының Бiлiм министрлiгi шет елде алған
бiлiмдерi туралы құжаттарды, олардың Қазақстан Республикасының
мемлекеттiк жалпы бiлiм беру стандарттарына сәйкестiгiн ескерiп, тең
дәрежеде деп тануды қамтамасыз етсiн. Қажет болған жағдайда оларды
кәсiптiк оқу орындарында өтпелi оқу жоспарлары бойынша және қысқа
мерзiмдi қосымша оқытуды ұйымдастырсын.

Босқын-репатрианттардың балаларын жергiлiктi бюджетте тұратын
бiлiм мекемелерiнде тегiн оқыту мен тәрбиелеудi, сондай-ақ ересек
халықты қажет болған жағдайда қосымша кластар мен мектептер аша
отырып, сауаттылыққа, қазiргi қазақ алфавитiне оқытуды ұйымдастырсын.

10. Қазақстан Республикасының Ауыл шаруашылығы министрлiгi ТМД
мемлекеттерiнен және Монғолиядан олардың қоныстану жерлерiне дейiн
көшiп келетiн босқын-репатрианттардың жекеменшiк малдарын айдап
әкелуде, тасымалдау мен мал дәрiгерлiк бақылауды ұйымдастыруда көмек
көрсетсiн.

11. Қазақстан Республикасының Халықты әлеуметтiк қорғау

министрлiгi әлеуметтiк қамсыздандыру, оның iшiнде Қазақстанға
тұрақты тұруға келген босқын-репатрианттарға Қазақстан
Республикасының заңдарына, сондай-ақ халықаралық келiсiмдерге сәйкес
зейнетақылар мен жәрдемақылар белгiлеу мәселелерiн шешсiн.
     12. Қазақстан Республикасының Еңбек министрлiгi 1997 жылдың
қаңтарында Қазақстан Республикасының Үкiметiне осы қаулының
орындалуы туралы ақпарат ұсынсын.

     Қазақстан Республикасының
        Премьер-Министрi



