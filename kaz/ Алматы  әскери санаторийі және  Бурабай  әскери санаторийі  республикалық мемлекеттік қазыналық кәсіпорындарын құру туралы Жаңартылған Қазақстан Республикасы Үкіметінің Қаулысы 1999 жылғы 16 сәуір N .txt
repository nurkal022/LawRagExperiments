
Қазақстан Республикасы Президентінің "Мемлекеттік кәсіпорын туралы" 1995 жылғы 19 маусымдағы N 2335 заң күші бар Жарлығына сәйкес және Қазақстан Республикасының Қорғаныс министрлігі әскери санаторийлерінің қазіргі бар емдеу-алдын алу базасын сақтау, әскери қызметшілер мен олардың отбасы мүшелерін сауықтыру үшін жағдай жасау мақсатында Қазақстан Республикасының Үкіметі қаулы етеді:

1. "Алматы" әскери санаторийі" және "Бурабай" әскери санаторийі республикалық мемлекеттік қазыналық кәсіпорындары (бұдан әрі - Кәсіпорындар) құрылсын.

2. Қазақстан Республикасы Қорғаныс министрлігінің "Алматы" әскери санаторийінің мүлкі құрылатын "Алматы" әскери санаторийі" республикалық мемлекеттік қазыналық кәсіпорнына; Қазақстан Республикасы Қорғаныс министрлігінің "Бурабай" әскери санаторийінің мүлкі құрылатын "Бурабай" әскери санаторийі" республикалық мемлекеттік қазыналық кәсіпорнына берілсін.

3. Қазақстан Республикасының Қорғаныс министрлігі Кәсіпорындарды мемлекеттік басқару органы, сондай-ақ оларға қатысты мемлекеттік меншік құқығы субъектісінің функцияларын жүзеге асырушы орган болып белгіленсін.

4. Кәсіпорындар қызметінің негізгі нысанасы: 1) Қазақстан Республикасы Қарулы Күштерінің әскери қызметшілері мен олардың отбасы мүшелерін, жұмысшылары мен қызметшілерін санаторийлық-курорттық емдеуді және олардың демалысын жүзеге асыру; 2) әскери қызметшілерді оңалтулық емдеу, сауықтыру және медициналық қызметтер көрсету; 3) аурулардың диагностикасы мен оларды емдеудің қазіргі заманғы әдістерін жұмыс практикасына енгізу болып белгіленсін.

5. Қазақстан Республикасының Қорғаныс министрлігі заңдарда белгіленген тәртіппен: 1) Кәсіпорындардың жарғыларын әзірлесін және бекітсін және оларды мемлекеттік тіркеуді қамтамасыз етсін; 2) осы қаулыдан туындайтын өзге де шараларды қолдансын.

6. Күші жойылды - ҚР Үкіметінің 05.08.2013 № 796 қаулысымен.

7. Осы қаулы қол қойылған күнінен бастап күшіне енеді.

Қазақстан Республикасының Премьер-Министрі

